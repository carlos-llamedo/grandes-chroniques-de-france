Grandes chroniques de France de Charles V. Prólogo, índice de contenidos y caps. I-V en formato digital.

Editado por Carlos Llamedo Gutiérrez

Ce sont les Croniques de France selon ce qu'il sont composées en l'église de Saint Denis en France

Cil qui ceste euvre commence, à touz ceulz qui ceste histoire liront, salut en Nostre Seigneur. Pour ce que plussieurs gens doubtoient de la généalogie des roys de France, de quel original et de quel lignniée il sont déscenduz, en prist il ceste euvre à faire par le commendement de tel homme que il n'en pot ne ne dut refuser. Mais pour ce que sa lettreure et la simplesce de son engin ne souffist pas à traitier de euvre de si haute hystoire, il prie au commencement à touz ceulz qui ce livre liront que ce que il y trouveront à blasmer que il le seuffrent pacianment sanz vilaine répréhension, car, si comme il a dit devant, les déffauz de lettreure et d'éloquence qui en li sont et la simplesce de son engin le doivent excuser par rayson. Si sachiez tuit qu'il traitera au plus briefment qu'il pourra, car longue parole et confuse plait petit à ceulz qui l'éscoutent. Mais la brief parole et appertement dite plait aus entendanz. Si sera ceste hystoire déscrite selon la letre et l'ordenance des croniques de l'abbaie de Saint Denis en France, où les hystoires et les faiz de touz les roys sont éscrips, car là doit on prendre et puisier l'original de l'ystoire. Et se-il puet trover es croniques d'autres églises, chose qui vaille à la besoigne il y pourra bien aiouster selon la pure vérité de la lettre, sanz riens oster, se ce n'est chose qui face confusion et sanz riens aiouster d'autre matière, se ce ne sont aucunes incidences. Et pour ce que on ne le tiengne à mencongier de ce qu'il dira, il prie à touz ceulz qui ceste histoire liront qu'il regardent aus croniques de Saint Denis. Là pourra on ésprouver par la lettre se-il dit voir ou menconge. Si puet chascun savoir que ceste euvre est profitable à faire pour faire cognoistre aus vaillans gens la geste des roys, et pour monstrer à touz dont vient la hautesce du monde, car ce est exemple de bonne vie mener, meismement aus roys et aus princes qui ont terres à gouverner, car I vaillant maistre dit que ceste histoire est mirouer de vie. Ci pourra chascun trouver bien et mal, bel et lait, sens et folie, et faire son preu de tout par les exemples de l'istoire. Et de toutes les choses que on lira en ce livre se elles ne profitent toutes, toutes voies la plus grant partie en puet aidier. Bien sachent qu'il n'i a riens du sien aiouste, ains est tout des anciens aucteurs qui traitierent et compilerent les histoires selon les faiz des roys et de par eulz dist il ce qu'il parole et la voiz est leur meismes langue. Pour ce prie à touz ceulz qui ce livre liront qu'il ne le tiegnent à présompcieus de ce qu'il à ceste euvre emprise pour ce se il est de petit à faire. Et pour ce que III généracions ont esté des roys de France puis qu'il commencierent à estre, sera ceste histoire devisée en III livres principaux : où premier parlera de la généalogie Mérovée, où secont, de la généracion Pepin, et où tiers, de la généracion Hue Chapet. Si sera chascun livre sousdevisé en divers livres, selon les vies et les faiz de divers roys. Ordené seront par chapitres pour plus plainement entendre la matière et sanz confusion. Le commencement de ceste histoire sera pris à la haute lignie des Troiens, dont elle est descendue par longue suscession. Certaine chose est donques que les roys de France, par les quiex le royaume est glorieus et renommés, descendirent de la noble ligniée de Troie. Glorieus furent en victoire, nobles en renommée en la foy crestienne, fervent et dévot. Et ià soit ce que celle nascion soit fort et fière et cruel contre ses anémis, selon ce que le nom segnefie, si est-elle misericors et débonnaire vers ses sougiez et vers ceulz que elle sousmet par bataille. Car il ne se combatoient pas anciennement tant pour acroistre leur royaume et leur seigneurie comme il faisoient pour aquerre la gloire de victoire. Si ne fu pas sanz raison dame et renommée sur autres nascions, car elle ne souffit pas longuement la servitute de ydolatrie ne de mescreandise. Puis qu’elle oy la saincte predication de verité, tost obei à son créateur, quant elle oy ses messages à Dieu, offri et sacrefia les primices et le commencement de son règne. En si grant amour et en si grant devocion recut la foy crestienne que, puis que celle heure que elle obei à son sauveour, elle desiroit plus le moutepliement de la foy que elle ne faisoit l'acroissement de la seignourie terrienne. Si li a nostres sires donné par la grâce une prérogative et un avantage sus toutes autres terres et sur toutes autres nascions, car onques puis que elle fu convertie et elle commenca à servir à son créateur, ne fu que la foy ne fust plust fervenment et plus droitement tenue que en nulle autre terre. Par elle est moutepliée, par elle est soustenu et par elle est elle deffendue. Se nulle autre nascion fait à sainte Église force ne grief, en France en vient faire sa complainte, en France vient à refui et à secours. De France vient l'espée et le glaive par quoy elle est vengiée, et France comme loyal fille secourt sa mère à touz besoins. Si à touz iours la sele mise pour li aidier et secourre. Se la foy donques y est plus fervenment et plus droitement tenue, ce n'est mie sanz rayson. La première si est que mon seigneur Saint Denis le Glorieus, martir et apostre de France, par qui mistère elle fu premièrement convertie, la soustient et garantist comme sa propre partie, qui, pour entroduire en la foy li fu livrée. La seconde rayson si puet estre telle, car la fontaine de clergie, par qui sainte Église est soustenue et enluminée, flourist à Paris. Si, comme aucuns veulent dire, clergie et chevalerie sont touz iours si d'un acort que l'une ne puet sanz l'autre. Touz iours se sont ensemble tenues et encore Diex merci ne se departent elles mie. En III régions ont habité en divers temps. En Grèce regnerent premièrement, car en la cité d'Athènes fu iadis le puis de philosophie et en Grèce la fleur de chevalerie. De Grèce vindrent puis à Romme, de Rome sont en France venus. Diex par sa grâce vueulle que, longuement, y soient maintenues à la loenge et à la gloire de son nom, qui vit et regne par touz les siècles des siècles. Amen.

Ci commencent les chapitres du prèmier livre des Croniques de France

Le prèmier chapitre parole comment Francois descendirent des Troiens. Le secont, de diverses opinions pour quoy il furent appelléz Francois. Le tiers, comment il conquistient Alemaigne et Germanie, et comment il desconfirent les romains. Le IIII, comment et quant la cité de Paris fu fondée et du premier roy de France. Le V parole du secont roy, qui ot nom Clodio. Le VI, du tiers roy, qui ot nom Mérovées, duquel la prèmiere généracion issi. Le VII, du quart roy, qui ot nom Childéric, comment les barons le chacierent hors du royaume pour sa luxure. Le VIII, comment firent roy Gilon le Romain, après ce qu'il orent chacié le roi Childéric. Le IX, comment Childéric fu rapelé et Gilons fu bouté hors. Le X, parole des exposicions des III avisions le roy Childéric, et comment la royne Basine vint à lui. Le XI, de une incidence comment l'empereour de Constantinoble envoia Théodore contre Odovacre pour deffendre les rommains. Le XII, comment celi Théodore fu melles à l'empereour et garanti de mort par un sien ami qui ot nom Tholomée. Le XIII, comment l'empereour manda derechief Théodoric pour li occirre, et comment il demoura par l'exemple Tholomée. Le XIIII, comment saint Pascases, que l'en cuidoit qu'il fust en paradis fu trouvez en I purgatoire. Le XV, comment le fort roy Clodovée fu coronné après la mort son père et comment il rendi l'orcel à saint Remi, et puis comment il se vencha de celi qui le contredist. Le XVI, comment il envoia ioiaus à la pucelle Crotilde avant que il l'espousast. Le XVII, comment il l'envoia querre en Bourgoigne, et puis, comment il l'espousa à Soissons. Le XVIII, comment la royne Crotilde concut son premier enfant et comment le roy desconfit les Alemans. Le XIX, comment et par quel miracle le roy fu converti à la foy par la victoire qu'il ot soudainement. Le XX, comment le roy fu baptizié et comment il vainqui le roy Gondebaut de Bourgoigne. Le XXI, parole de la cause de la bataille que le roy fist contre le roy Alaric. Le XXII, comment le roy occist le roy Alaric par son corps et comment la gent fu vaincue. Le XXIII, comment le roy fu appellé Augustes et comment il fist occirre le roy Kararique et vu sien filz en sa prison. Le XXIIII, comment le roy fist occire Kanacaire, le duc de Cambrai et I sien frère et si estoient les cousins. Le XXV, parole de aucunes incidences qui en ce temps avindrent, et de la mort le fort roy Clodovée.

Le prèmier chapitre parle comment Francois descendirent des Troiens

Quatre cens et quatre ans avant que Rome fu fondée, regnoit Priant en Troie la grant. Il envoia Paris l'aisné de ses filz en Grèce pour ravir la royne Hélène, la femme au roy Menelaus, pour soy vengier de une honte que les Griex li orent là faite. Les Griex qui moult furent corroucié de ceste chose, s'emurent et vindrent assegier Troie. À ce siège qui X ans dura furent occis touz les filz au roy Priant, li et la royne Ecuba, sa femme. La cité fu arsé et destruite ; le peuple et les barons occis. Mais aucuns eschaperent de celle pestilence, et plusieurs des princes de la cité qui s'espandirent en diverses parties du monde pour qu’erre nouvelles habitacions, comme Helenus, Eneas et Anthenor, et maint autre. Cil Helenus fu l'un des filz au roy Priant, et si estoit poètes et bon clerc. Il enmena avec li M CC des essilliez de Troie; en Grèce s'en ala où regne Pandrase; de li issi grant lignie. Eneas, qui refu I des grans princes de Troie, se mist en mer à tout IIII M et IIIIC Troiens. En Cartage arriva après grans perilz et grans tourmens que il ot en mer souffers. Avec Dido, la royne de la cité demoura une pièce du temps, puis s'en parti et arriva en Ytalie, qui par sort li estoit destinée selon les fables ovidiennes. La terre conquist, si regna puis III ans. Après sa mort, Ascanius, son filz, espousa Lavine, la fille au roy Latin. Un filz ot de celle dame, qui fu appellé Silvius. Quant il fu grant et parcreü, il hanta tant es chambres sa mère que il engroissa une seue niece, si engendra en li Bruth. Ce Brutus enmena puis la ligniée d'Eleni, dont nous avons dessus touchié en l'îlle d'Albion, qui ore est appelée Angleterre, et Corinee, qui estoit descenduz de la ligniée de Anthenor. Quant il orent celle îlle prise, qui au temps de lors estoit habitée de iaians, celi Corinée ot à sa part une contrée de la terre, qui encore est appellé Cornouaille, par la rayson de son nom. L'autre partie de la terre que Brutus retint à soy refu de son nom, appellée Bretagne. Lors fonda une cité tout à la samblance de Troie la Grant, Trinonaque, c'est à dire Troie Nouvelle. De celui Brut descendirent touz les roys qui, puis, furent en la terre iusques au temps que Anglois, qui vindrent de une des contrées de Soissoigne, qui estoit appellée Angle, pristrent la terre, dès quiex elle est appellée Angleterre. Turtus et Francio, qui estoient cousins germains, car Francio estoit filz de Hector, et celi Turtus, filz Troilus, qui estoient frères et filz au roy Priant. Il se departirent de leur contrée et alerent habiter delez une terrec qui est appelée Trace. Là demourerent sus I fleuve qui a nom la Dynoe. Quant ensemble orent habité I grant temps, Turtus se departi de Francio, son cousin, li et une partie du pueple qu'il enmena avec soy. En une contrée, s'en ala qui est nommée Stice la Petite. En celle terre habita si longuement, li et sa gent qu'il creerent de eulz IIII manières de gens : Austrogrohotes, Ypoghotes, Wandes et Normens. Francio demoura sus le devant dit fleuve après ce que son cousin se fu de li departi. Là fonderent une cité que il apellerent Sicambre, longuement furent appelléz Sicambriens pour le nom de celle cité, tributaires estoient aus Romain, aussi comme les autres nascions. M et D ans et VII demourerent en celle cité puis qu'il l'orent fondée.

Le secont, de diverses opinions pour quoi il furent appelléz Francois

Après avint au temps Valentinien, l'empereour des Romains, qui regna puis la passion Ihesucrist CCC et LXXVI ans qu'une manière de gens qui estoient appellés Alains habitoiens es paluz de Meode. Fortes gens estoient et bataillereux. A celi empereour Valentinien se combatirent plussieurs foiz; les vainqui etles embati par force dedenz les dices palus, mais les Romains, ne les porent ensuivre, car les liex estoient si fors et si perilleux pour les fontenis et pour les mareschieres, que, quant il estoient dedenz embatuz, il ne les puoient de riens grever. Quant l'empereour vit ce, il appella en s'aide les Troiens qui habitoient en Sycambre. Et leur pria qu'il feissent une voie tant seulement par quoy sa gent peussent venir à ses anemis soudainement. Cil li respondirent qu'il ne feroient pas ce sanz plus, ainz li promistrent que il les prendroient et chaceroient fors par force. L'empereour qui moult lie fu de celle response, leur quita le treü de X ans se il puoient ce faire. Ioianz furen les Troiens de la promesse l'empereour. Soudainement, se ferirent es paluz, comme ceulz qui bien savoient eschiver les perilz et les maulz pas qu'il cognoissoient. Les Alains trouverent asseurez, qui de eulz ne se prenoient garde, car il cuidoient que nulz ne se peust iusques à eulz venir pour la forteresce des liex. Grant partie en occistrent; l'autre partie eschapa par fuite et aucuns en enpristrent. L'empereour se merveilla moult de la force et de la hardiesce des Troiens, pour ce qu'il avoient osé entrer es liex si perillex, occirre et prendre et chacier les plus grans anemis de l'Empire, ce que les Romain, vainqueurs, de tout le monde, n'osoient faire pour ce les appella lors Francois par la rayson de leur fierté. Autre opinion pour quoy il furent dit Francois. Aucuns des aucteurs racontent qu'il furent appeléz Francois , du nom du prince qu'il orent qui estoit appellez Francions, du quel nous avon là dessus parlé, et dient ainsi que quant il se partirent de Troie la Grant, il firent I roy qui ot nom Frigan, puis alerent par maintes regions iusques en Aise la Grant. Là se deviserent en II parties, desquelles l'une habita en Grèce en la terre de Macedoine, par la vertu des quielz les Macedoniens furent si redoubté que il firent moult de batailles et orent plussieurs victoires par leur aide, au temps le roy Philippe et le grant roy Alixandre, son filz. L'autre partie de ce devant dit pueple ala en Europe. Habitacion prist entre la grant mer et une région qui est appellée Trace sur la rive de la Dinoe. Quant ainsi orent là habité une piece du temps, il se deviserent en II parties et furent II nascion diverses, appellées par divers noms. Car les uns furent nomméz Torgotin, pour leur roy qui estoit nommé Torgotus. Et les autres, pout leur roy qui avoit nom Francion furent appellés Francois, qui chacierent les Alains des paluz de Meodes, si comme nous avons lassus dit, à la requeste l'empereour de Rome.

Le tiers comment il conquistrent Alemagne et Germanie et comment il desconfirent les Romains.

Quant les X ans furent trespasséz l'empereour Valentin, du quel nous avons parlé dessus, envoia ses messages aus Troiens pour querre le treü qu'il avoient devant les X ans acoustumé à paier. Il respondirent aus messages qu'il en estoient quite par le pris de leur sanc, et que pur eulz racheter de ce treü à touz iours mais s'estoient il mis en peril de mort, et que iamais treü ne leur rendroient. L'empereour, plain de ire et de indignation, vint sur eulz à grans oz, ses batailles ordena pour combatre et les Troiens, ià soit ce qu'il ne fussent que une seule nascion assez petite contre l'Empire de Romme, issirent contre eulz à bataille. Mais quant il virent que la force des autres nascions estoit aioustée aveques les Romains, il sorent bien qu'il ne pourroient avoir longue durée encontre si giant pueple. Pour ce iugierent plus profitable chose à cesser que à combatre. Leur cité guerpirent lors, que il ne vouloient plus estre tributaire. En Germanie descendirent, les rivages pourpristrent du fleuve qui est appellée le Rin, III dux firent de leur gent pour eulz gouverner. L'un ot nom Marchomires; l'autre, Sonnones, et le III, Genebaus. Leurs peuples estoit ià forment moutepliez et creüz, car au temps qu'il issirent de Aise, il n'estoient pas plus de XIIM de gent d'armes. Et ià estoient si mouteplié, que les Germaines et les Alemans, qui en quantité et en force sont puissans, avoient merveilleusement grant paour de eulz. Parmi la terre s'espandirent et pristrent plusseurs chastiaus et plussieurs citez. En ce temps regnoit l'empereour Theodosies. Mainte complainte ot des Francois, qui Alemaigne avoient ainsi pourprise, contre eulz envoia à grant ost Nannie et Quentin, qui estoient II grans maistres de chevaliers. Aus Francois se combatirent; vaincuz furent en la première bataille. Quant il virent ce, il appellerent en leur aide Eracle et Iovinien, qui estoient II princes de la chevalerie de Romme. Derechief se combatirent aus Francois tuit ensemble. En celle seconde bataille furent les Romains desconfiz, mais Eracle et Iovinien s'enfuirent. En celle seconde bataille firent les Francois si grant occision de Romains, que toutes les autres nascions en furent durement espoentéz, que nulz ne fu onques puis qui les osast contraindre ne aresnier de rendre treü. Carbogastes, qui estoit conte de celle gent, s'enfui aus Romains après ce que les Francois l'orent vaincu, mais toute voies rappela il bataille contre eulz. Une partie en desconfist, et aus autres fist paiz, si tost il est escript plus plainement comme/ en la vie Saint Ambroise. En ce temps pristrent les Francois la cité de Trèves par le conseil et par l'aide Lusse, l'un des conseilleurs de Romme, car celui Lusses avoit grant duel et grant despit de ce que Avices, qui aussi tost empereres sur la terre de Galles, avoit geü avec sa femme et ce fu la rayson pour quoy il le fist.

Le IIII, comment et quant la cité de Paris fu fondée, et du premier roy de France.

Toute celle gent ne demora pas en celi païs, ains s'en departi une compaignie. XXIIIM furent par nombre; entre eulz firent I duc qui ot nom Ybors. Il guerpirent Alemaigne et Germanie pour querre nouvelle habitacion. En Galle arriverent, le païs et la terre leur plut moult, et moult leur sambla delitable à demorer. Sur le flun de Saine habiterent et fonderent une cité qu'il nommerent Leuthece, qui ore est appellée Paris, DCCC et IIIIXX et XV ans devant l'incarnacion de Nostre Seigneur. Là habiterent, puis que leur anceseur se furent partiz de Sycambre, MCC et LXX ans. En celi temps vivoient simplement, pou savoient de l'usage d'armes. Au temps de lors n'avoit onques eu roy en France. Chascun faisoit ce que bon li sembloit. Mes toutevoies estoient il subiect aus Rommains et faisoient chascun an novivaus conseilleurs de leur gent meismes pour le peuple gouverner aussi comme ceulz de Rome. En ce temps entra Marchomires en France. Celi Marchomires avoit esté filz au roy Prians d'Ostreriche, qui estoit descendu de la ligniée le grant roy Priant de Troie. Celi le recurent moult honorablement, le contre et sa gent, et pour ce qu'il leur enseigna l'usage d'armes et qu'il fist clorre les citez et les chastiaux de muralles pour les assaux des larrons, l'establirent il gouverneur et deffendeur du païs. Et pour ce meismement qu'il estoit descenduz de la ligniée de Troie, aussi comme il estoient si furent tout I peuple et une gent. Celi Marchomires avoit I filz qui avoit nom Pharamons, noble chevalier estoit et preus aus armes. Les Francois, qui voudrent avoir roy aussi comme les autres nascions, pristrent celui Pharamon par le conseil Marchomire, son père. Seigneur et roy le firent sus eulz et li laissierent le païs à gouverner. Celi Pharamon fu le premier roy de France, car à ce temps n'avoit onques eu roy, ains estoit le païs souz l'Empire de Romme. Pour ce que Marchomires vouloit aquerre leur grace et leur amour, mua le non de la cité, qui devant estoit appellée Leuthece, qui vaut autant à dire comme ville plaine de boue, et li mist nom Paris pour Paris l'aisné filz au grant roy Priant de Troie, de qui ligniée il estoit descendu. Car tous ceulz qui de celle généracion estoient en quelquez terre qu'il fussent, desiroient moult que leurs noms et leur renommée fust espandue et moutepliée par tout le monde. Ce roy Pharamon gouverna noblement le royaumne tant comme il vesqui, mort fu quant il ot regné XX ans.

Du secont roy qui ot non Clodio, le V chapitre.

Iusques ci vous avons recitées les opinions d'aucuns aucteurs. Mais pour ce que nous ne voulons pas que l'en puisse trouver contrarieté en ceste lettre, nous prendrons la matière si comme elle gist es croniques, qui ainsi dient que puis que les Francois s'en furent partis de Sicambre et il orent Alemaigne et Germanie conquisé, et les romains desconfis par II batailles, il coronerent I roy qui ot nom Pharamon. Celi Pharamon engendra Clodio, qui après li fu roy. Appellé fu Clodio le Chevelu, car en ce temps estoient les roys chevolus. En pou de temps après que le roy Clodio fu coronné, li et celi Francio pristrent à envaïr les terres meisiures et à courre sus à ceulz qui à eulz marchissoient. Il degasterent la contrée de une gent qui auques près de eulz marchissoient, que on appeloit Toringiens. Celle terre siet en une partie d'Alemaigne. Un chastel pristient qui estoit nommé Dispergue; en ce chastel establi le roy le siège de son regne. Dès lors commencoit ià l'Empire de Rome à abaissier et à descheoir, et la force des Romains, qui souloit estre comparée à force de fer, estoit ià cheüe en la fragilité qui est comparée à pieces de poz de terre. Car les Bourgoinons avoient ià pourprise et saisie la province de Lyons, et les Gothiens, celle d'Aquitaine, ne les romains ne tenoient plus de toute Galle fors celle partie, qui est enclosé entre Loire et le Rin. Le roy Clodio, qui moult desiroit à eslargir les bones de son royaume, envoia ses espies oultre le Rin pour savoir quelle deffense le païs avoit. Puis, passa oultre à tout son ost. La cité de Cambrai assist et prist; oultre passa parmi la forest de la Charbonière, à la cité de Tornai vint le siège mist entour la ville. Assez tost après la prist. Tous les Romains qui contre li vindrent pour le païs deffendre occist et mist à mort. Mais pour ce que nous avons ci fait mencion de II provinces de Galle, qui ore est appellée France, avenant chose est que ci endroit soit mise la distinction de toute Galle en la manière que Iules César la descript, qui en X ans la conquist. À li s'acorde Plinius et mains autres philosophes. E trois provinces principaux est toute Galle devisiée. La première si est Celte, qui vaut autant à dire comme celle de Lyons. La seconde, celle de Belgue; et la tierce, celle d'Aquitaine. La province donques de Lyons, qui commence au Rosne et fenist à Gironde, contient mainte noble citéz, des quelles nous avons ci mis les noms, car par les nons des citéz sera plus légèrement la descripcion entendue. La prèmiere si est Lyons, Chalon, Ostun, Sens, Troies, Aucerre, Mans, Paris, Orliens, Chartres, Rouen, Euvres, Lysieux, Avrences, Li Mans, Nantes, Renes, Vanes, Angiers, Nevers, Tours et Bourges. Mais Sens et Austun furent anciennement de plus grant noblesce et de plus grant auctorité que nulles des autres. Car la cité d'Ostun fu aussi comme principal et maistresse de toute Galle au temps que Iules Cesar et les Romains tenoient le païs, pour ce que elle obeist touziours volentiers aus empereours de Rome et garda et nonrrist touziours la grace et l'amour qu' elle avoit aus Romains. La cité de Sens refu de si grant afaire et de si grant fierré que les Frans Senonois assistrent Rome et la pristient par force et enclostrent les Romains dedenz le Capitole. Si les en firent retourner par grant avoir que il leur donnerent avant qu'il s'en vousissent partir. Mais Horoses, qui fait une autre distinction de toute Galle et la devise en IIII provinces, ne s'acorda pas que Tours et Bourges soient en la province de Lyons, aincois voult dire que elles sont en celle d'Aquitaine, pour ce que elle comence au fleuve de Loire et dure iusques as mons de Montieu. Mains fleuves courent par ceste province, des quiex le Rosne est le plus grant. Après la descripcion de la province de Lyons met Iules Cesar celle de Belgue, qui commence aus derremeres parties de Galle par devers le Rin et dure iusques à la cité de Senliz, et s'estent tout contre mont vers Orient, dont les plus nobles cités sont ci nomées. La première est Coloigne, Tongre, Trèves, Mes, Toul, Verdun, Rains, Chaalons, Laon, Soissons, Noyon, Biauves, Vermans, Arraz, Tournay, Cambrai et maintes autres. Mains fleuves courent par celle province dont le Rin, Matrone et Muese sont les plus grans. Maintes riches fores des quiex Ardenne est la plus grant; si grande est qu'elle dure plus de D milles de lonc. La tierce province si est celle d'Aquitaine, selon la descripcion Plinius et Iules Cesar. Si commence au fleuve de Gironde, et d'une part iusques aus mons de Montieu, et d'autre, costé iusques à lentrée d'Espagne. Maintes nobles citéz contient, la première est Clermont, Narbonne, Kaours, Thoulouse, Gaiete, Rodais, Lymoges, Pierregort, Poitiers, Bordiaus, Saintes et Angoulesme. Maintes riches forez contient, et mains grans fleuves, II des plus renommez sont Gironde et Dordonne. Cest fleuve, qui est nommé Dordone, retient le nom de II fontaines dont il sourt. Dont l'une est appellée Dor, et l'autre, Donne. Si est nommée ceste province Aquitaine, pour ce qu'elle est plus habondant de fontaines et de fleuves que nulles de autres. Quant les Francois orent conquises toutes ces provinces, il les deviserent en II parties tant seulement. Celle partie devers Septentrion, qui est enclosé entre Muese et le Rin, appellerent Austrie. Celle qui est entre Moese et Loire appellerent Neustrie, et par ce nom fu iadis Normendie appellée avant que Normens la preissent. Celle partie dever Lyons que les Bourgoignons pristrent retint le nom de eulz, pour ce fu elle appellée Bourgoigne. Ci avons descript le siège de toute Galle, au miex que nous puons selon les livres des anciens aucteurs.
